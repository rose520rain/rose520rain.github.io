<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content=""><title>九天应元雷声普化天尊玉枢宝经 | 紫府修行阁</title><link rel="stylesheet" type="text/css" href="/css/style.css?v=1.0.0"><link rel="stylesheet" type="text/css" href="https://unpkg.com/normalize.css"><link rel="stylesheet" type="text/css" href="https://unpkg.com/purecss/build/pure-min.css"><link rel="stylesheet" type="text/css" href="https://unpkg.com/purecss/build/grids-responsive-min.css"><link rel="stylesheet" href="https://unpkg.com/font-awesome@4.7.0/css/font-awesome.min.css"><script type="text/javascript" src="https://unpkg.com/jquery/dist/jquery.min.js"></script><link rel="icon" mask="" sizes="any" href="/favicon.ico"><link rel="Shortcut Icon" type="image/x-icon" href="/favicon.ico"><link rel="apple-touch-icon" href="/apple-touch-icon.png"><link rel="apple-touch-icon-precomposed" href="/apple-touch-icon.png"><script type="text/javascript" src="https://unpkg.com/clipboard/dist/clipboard.min.js"></script><script type="text/javascript" src="https://unpkg.com/toastr/build/toastr.min.js"></script><link rel="stylesheet" href="https://unpkg.com/toastr/build/toastr.min.css"><meta name="generator" content="Hexo 7.3.0"></head><body><div class="body_container"><div id="header"><div class="site-name"><h1 class="hidden">九天应元雷声普化天尊玉枢宝经</h1><a id="logo" href="/.">紫府修行阁</a><p class="description">南宫紫府 无无上道</p></div><div id="nav-menu"><a class="current" href="/."><i class="fa fa-home"> 首页</i></a><a href="/categories/"><i class="fa fa-th-list"> 分类</i></a><a href="/archives/"><i class="fa fa-archive"> 归档</i></a><a href="/about/"><i class="fa fa-user"> 关于</i></a><a href="/atom.xml"><i class="fa fa-rss"> 订阅</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">九天应元雷声普化天尊玉枢宝经</h1><div class="post-meta">2025-01-06</div><div class="post-content"><p>尔时，九天应元雷声普化天尊在玉清天中，与十方诸天帝君，会于玉虚九光之殿郁萧弥罗之馆紫极曲密之房，阅太幽碧瑶之笈，考洞微明晨之书，交头接耳，细议重玄，诸多陪臣，左右踧踖（cù jí，恭敬的样子）。</p>
<p>天尊宴坐朗诵洞章，诸天帝君长吟步虚，彩女仙殊散花旋绕，复相引领，游戏翠宫。群仙导前，先节后钺，龙旗鸾辂，飘摇太空，并集于玉梵七宝层台。</p>
<p>时有雷师皓翁，于仙众中越班而出，面天尊前，頫（音府）顖（音信）作礼，勃变长跪，上白天尊言：天尊大慈，天尊大圣，为群生父，为万灵师。今者诸天咸此良觌（dí音敌），适见天尊阅宝笈，考琼书于中秘赜（zé音责），不可缕计。唯有玉霄一府所统三十六天内院中司、东西华台、玄馆妙阁、四府六院及诸有司，各分曹局，所以总司五雷天临三界者也。天尊至皇，心亲庶政，此等小兆，以何因缘得以趋服，愿告欲闻。</p>
<p>天尊言：雷师皓翁，尔等仙卿，储勋夙世，累行昨生，故得玉府登庸，琼宫简录。今兹勋行，视夙昨多，尔其悉力，雷司委心火部。日复日，岁复岁，勋崇行著，性霁神融，克证高真，即阶妙道。惟是雷部鬼神，昼劳夕役，动有捶楚。大则考戮屑云雕雪，无有已时，檄龙命鸦，此息彼作，彼所因故尔其耳焉。雷师皓翁及诸天诸仙，耸耳而默。</p>
<p>天尊所坐九凤丹霞之扆（yǐ音倚），手举金光明之如意，琅风清微，绮云郁丽，天尊寂然良久。 天尊言：吾昔于千五百劫，以先心逢此道，遂位上真，意酿此功，遂权大化。尝于大罗元始天尊前，以清净心发广大愿，愿于未来世，一切众生，天龙鬼神，一称吾名，悉使超涣。如所否者，吾当以身身之。尔等洗心，为尔宣说。</p>
<p>天尊言：尔诸天人，欲闻至道，至道深窈，不在其他。尔即欲闻，无闻者是无闻，无见即是真道，闻见亦泯，惟尔而已。尔尚非有，何况于道，不闻而闻，何道可谈？</p>
<p>天尊言：道者，以诚而入，以默而守，以柔而用。用诚似愚，用默似讷，用柔似拙。夫如是则可与忘形，可与忘我，可与忘忘。入道者知止，守道者知谨，用道者知微。能知微则慧光生，能知谨则圣智全，能知止则泰定安，泰定安则圣智全，圣智全则慧光生，慧光生则与道为一，是名真忘。惟其忘而不忘，忘无可忘，无可忘者即是至道。道在天地，天地不知，有情无情，惟一无二。</p>
<p>天尊言：吾今于世，何以利生？为诸天人演此妙宝。得悟之者，俾跻仙阼。学道之士，信有气数。夫风土不同，则禀受自异，故谓之气。智愚不同，则清浊自异，故谓之数。数系乎命，气系乎天，气数所囿，天命所梏，若得真道。愚可以智，浊可以清，惟命俾之。愚昏昏，浊冥冥，亦风土禀受之移之。天地神其机，使人不知，则曰自然。使知其不知，则亦曰自然。自然之妙，虽妙于知，而所以妙，则自乎不知。然于道则未始，有，以愚之浊之。 诸天闻已，四众咸悦。</p>
<p>天尊言：吾今所说，即是玉枢宝经。若未来世，有诸众生，得闻吾名，但冥心默想作是念，言九天应化雷声普化天尊，或一声，或五七声，或千百声，吾即化形十方，运心三界，使称名者，咸得如意。十方三界，诸天诸地，日月星辰，山河草木，飞走蠢动，若有知若无知，天龙鬼神，闻诸众生一称吾名，如有不顺者，馘（guó）首刳心，化为微尘。</p>
<p>天尊言：吾是九天贞明大圣，每月初六及旬中辛日，监观万天，浮游三界。若或有人欲学道，欲希仙，欲逭九玄，欲释三灾，当命正一道士，或自同亲友于楼观、于家庭、于里社，釂（jiào）水馈花，课诵此经，或一过，三五过，乃至数十百过，即得神清气爽，心广体胖。凡所希求，悉应其感。</p>
<p>天尊言：身中九灵，何不召之？一曰天生，二曰无英，三曰玄珠，四曰正中，五曰子丹，六曰回回，七曰丹元，八曰太渊，九曰灵童，召之则吉。身中三精，何不呼之？一曰台光，二曰爽灵，三曰幽精，呼之则庆。五心烦懑，六脉抢攘，四肢失宁，百节告急，宜诵此经。 天尊言：若或有人，五行奇蹇，九曜嵚巇（xī），年逢刑冲，运值克战，孤辰寡宿，羊刃剑锋，劫杀亡神，鬼门钩绞，禄曹破败，马落空亡，动用凶危，行藏坎壈，即诵此经。上请天官解天戹，地官解地戹，水官解水戹，五帝解五方戹，四圣解四时戹，南辰解本命戹，北斗解一切戹。</p>
<p>天尊言：沉疴伏枕，痼疾压身，积时弗瘳，求医罔效，五神无主，四大不收。或是五帝三官之前，泰山五道之前，日月星辰之前，山林草木之前，灵坛古迹之前，城隍社庙之前，里巷井灶之前，寺观楼塔之前，或地府三十六狱冥官七十二司有诸冤枉，致此牵缠，或盟诅咒誓之所招，或债垛负偿之所致。三世结衅，累劫兴仇，埒其咎尤，厍其执对，皆当首谢，即诵此经。</p>
<p>天尊言：天官符，地官符。年月日时，各有官符。方隅向背，各有官符。大则官符，小则口舌，是有赤口白舌之神以主之，凡诸动作兴举，出入起居，不知避忌。如遇官符口舌，则使人击聒。晓夜煎炒，多招唇吻。面是背非，动致口牙。盟神诅道，始于谤渎，终于诟诋。由是狱讼生焉，刑宪存焉。若欲脱之，即诵此经，遂得口舌潜消，官符永息。</p>
<p>天尊言：土皇九垒，其司千二百神，土侯土伯，土公土母，土子土孙，土家眷属。若太岁，若将军，若鹤神，若太白，若九良，若剑锋，若雌雄，若金神，若火血，若身黄，若撞命，若三煞，若七煞，若黄幡豹尾，若飞廉刀碪，如是等土家神煞。若人兴修卜筑，一或犯之，即致病患，以迄丧亡。才诵此经，则万神皆起，天无忌、地无忌、阴阳无忌，百无禁忌。 天尊言：世人夫妇，其于婚合，或犯咸池，或犯天狗，三刑六害，隔角交加，孤阴寡阳，天罗地网，艰于嗣息，多是孤独。若欲求男，即诵此经，当有九天监生大神，招神摄风，遂生贤子。于其生产之时，太乙在门，司命在庭。或有冤愆，或有鬼魅，或有禁忌，或有凶戹，致令难产。请诵此经，即得九天卫房，圣母默与抱送，故能临盆有庆，坐草无虞。凡有婴孩，在于襁褓，为栴檀神王座下一十五种鬼，加诸恼害，因多惊痫，宜诵此经。</p>
<p>天尊言：若人居止，鸟鼠送妖，蛇虫嫁孽，抛砖掷瓦，惊鸡弄狗，邀求祭祀，以至影胁梦逼，及于奸盗。而敢据其所居，以为巢穴，遂使生人被惑。庭户不清，夜啸于梁，昼瞰于室，牛马犬豕亦遭瘟疫。祸连骨肉，灾及孳生，淫祠妖社，党芘神奸，吊客频仍，丧车叠出。若诵此经，即使鬼精灭爽，人物咸宁。</p>
<p>天尊言：九天雷公将军，五方雷公将军，八方云雷将军，五方蛮雷使者，雷部总兵使者，莫赚判官，发号施令，疾如风火。有庙可伐，有坛可击，有妖可除，有祟可遣。季世末法，多诸巫觋，邪法流行，阴肆魇祷。是故上清乃有天延禁鬼录奸之庭，帝由束妖考邪之房。能诵此经，其应如响。</p>
<p>天尊言：天瘟地瘟，二十五瘟。天蛊地蛊，二十四蛊。天瘵（zhai）地瘵，三十六瘵。能诵此经，即使瘟瘟清净，蛊毒消除，劳瘵平复。亦有其由，或者先亡复连，或者伏尸故气，或者冢讼墓注，或者死魂染惹，或者尸气感招。凡此鬼神，或悲思，或恚恨，牵连执证，并缘注射乘隙伺间，乃得其便。故此经者，上通三天，下彻九泉，可以追荐魂爽，超度祖玄，太上遣素车白马大将军以监之。</p>
<p>天尊言：若或有人，治装远行，贼盗骋奸，五兵加害。陆行即虎狼魈蜮（yù）磨其牙，水行则蛟龙鼋鼍张其颐。或滩濑有幽枉之魂，或风涛有劫数之会。前亡后化，捉生代死。能于此经归命投诚，故得水陆平康，行藏协吉。</p>
<p>天尊言：亢阳为虐，雨泽愆期，稽颡（sǎng）此经，应时甘澍。积阴为厉，雨水浸淫，稽颡此经，应时朗霁。祝融扇祸，飞火民居，赤鼠游城，惊爇(ruò)黎庶，此经可以禳之。海若失经，鱼鳖妄行，洪水稽天，民生垫溺，此经可以止之。</p>
<p>天尊言：世人欲免三灾九横之戹，即于静夜稽首北辰。北辰之上，上有三台，其星并躔，形如双目，叠为三级，以覆斗魁，是名天阶。若人见之，生前无刑囚之忧，身后不沦没之苦。斗中复有尊帝二星，大如车轮，若人见之，留形住世，长生神仙。归命此经，投心北极，即有冥感。斗为天枢，中有天罡，在内即为廉贞，在外则为破军。雷城十二门，并随天罡之所指。罡星指丑，其身在未，所指者吉，所在者凶，馀位皆然。若人见之，寿可千岁。</p>
<p>天尊言：世衰道微，人无德行。不忠君王，不孝父母，不敬师长，不友兄弟，不诚夫妇，不义朋友，不畏天地，不惧神明，不礼三光，不重五谷，身三口四，大秤小斗，杀生害命，人百己千，奸私邪淫，妖诬叛逆。从微至著，三官鼓笔，太乙移文，即付五雷斩勘之司。先斩其神，后勘其形，斩神诛魂，使之颠倒。人所鄙贱，人所嫌害，人所怨恶，以至勘形震尸，使之崩裂。驱其卷水，役其驱车，月核旬校，复有考掠。一闻此经，其罪即灭。若或有人为雷所嗔，其尸不举，水火不受，即称九天应元雷声普化天尊，作是念言：“万神稽首，咸听吾命。”</p>
<p>天尊言：此经功德，不可思议，往昔劫中神霄玉清真王长生大帝所曾宣说。至士授经，皆当剸（tuán）金置币，盟天以传。</p>
<p>雷师皓翁，长跪拜兴，重白。</p>
<p>天尊言：是经在处，当令土地司命，随所守护，雷部按临，以时稽审。若人家有此经，至诚安奉，即得祥烟满庭，庆云荫轩，祸乱不萌，吉福来萃，于其亡殁，不经地狱。所以者何？死即往生，生归善道，承天尊力，有此灵通。出入起居，佩带此经，众人所钦，鬼神所畏。遇之险难，一心称名“九天应元雷声普化天尊”，悉得解脱。于是，雷师皓翁对天尊前，而说偈曰：</p>
<p>无上玉清王 统天三十六</p>
<p>九天普化君 化形十方界</p>
<p>披发骑麒麟 赤脚蹑层冰</p>
<p>手把九天炁 啸风鞭雷霆</p>
<p>能以智慧力 摄伏诸魔精</p>
<p>济度长夜魂 利益于众生</p>
<p>如彼银河水 千眼千月轮</p>
<p>誓于未来世 永颺天尊教</p>
<p>时雷师皓翁说是偈已。天尊言：此经传世，世人未知。吾今所治九天应元府，府有九天雷门使者，以纠录典者、廉访典者佐之。复有四司：一曰掠剩司，二曰积逮司，三曰幽枉司，四曰报应司，各有大夫以掌其事。吾之所理，卿师使相，咸賛元化。</p>
<p>天尊说是经毕，玉焚七宝层台天花缤纷，琼香缭绕。十方诸天帝君，咸称善哉。天龙鬼神，雷部官众，三界万灵，皆大欢喜，信受奉行。</p>
</div><div class="tags"></div><div class="post-nav"><a class="pre" href="/2025/01/06/%E5%9D%90%E5%BF%98%E8%AE%BA/">坐忘论</a><a class="next" href="/2025/01/06/%E5%A4%AA%E4%B8%8A%E4%B8%89%E5%AE%98%E5%AE%9D%E7%BB%8F/">太上三官宝经</a></div></div></div></div><div class="pure-u-1-4 hidden_mid_and_down"><div id="sidebar"><div class="widget"><form class="search-form" action="//www.google.com/search" method="get" accept-charset="utf-8" target="_blank"><input type="text" name="q" maxlength="20" placeholder="Search"/><input type="hidden" name="sitesearch" value="http://example.com"/></form></div><div class="widget"><div class="author-info"><a class="info-avatar" href="/about/" title="关于"><img class="nofancybox" src="/img/dao.jpg"/></a><p>渭河岸边小小修行者.</p><a class="info-icon" href="https://twitter.com/username" title="Twitter" target="_blank" style="margin-inline:5px"> <i class="fa fa-twitter-square" style="margin-inline:5px"></i></a><a class="info-icon" href="mailto:admin@domain.com" title="Email" target="_blank" style="margin-inline:5px"> <i class="fa fa-envelope-square" style="margin-inline:5px"></i></a><a class="info-icon" href="https://github.com/rose520rain" title="Github" target="_blank" style="margin-inline:5px"> <i class="fa fa-github-square" style="margin-inline:5px"></i></a><a class="info-icon" href="/atom.xml" title="RSS" target="_blank" style="margin-inline:5px"> <i class="fa fa-rss-square" style="margin-inline:5px"></i></a></div></div><div class="widget"><div class="widget-title"><i class="fa fa-folder-o"> 分类</i></div><ul class="category-list"><li class="category-list-item"><a class="category-list-link" href="/categories/%E7%BB%8F%E5%85%B8%E5%85%A5%E9%97%A8/">经典入门</a></li></ul></div><div class="widget"><div class="widget-title"><i class="fa fa-star-o"> 标签</i></div><div class="tagcloud"></div></div><div class="widget"><div class="widget-title"><i class="fa fa-file-o"> 最近文章</i></div><ul class="post-list"><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E8%80%81%E5%90%9B%E8%AF%B4%E5%B8%B8%E6%B8%85%E9%9D%99%E7%BB%8F/">太上老君说常清静经</a></li><li class="post-list-item"><a class="post-list-link" href="/2025/01/06/%E5%9D%90%E5%BF%98%E8%AE%BA/">坐忘论</a></li><li class="post-list-item"><a class="post-list-link" href="/2025/01/06/%E4%B9%9D%E5%A4%A9%E5%BA%94%E5%85%83%E9%9B%B7%E5%A3%B0%E6%99%AE%E5%8C%96%E5%A4%A9%E5%B0%8A%E7%8E%89%E6%9E%A2%E5%AE%9D%E7%BB%8F/">九天应元雷声普化天尊玉枢宝经</a></li><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E4%B8%89%E5%AE%98%E5%AE%9D%E7%BB%8F/">太上三官宝经</a></li><li class="post-list-item"><a class="post-list-link" href="/2025/01/06/%E7%8E%89%E7%9A%87%E7%BB%8F/">玉皇经</a></li><li class="post-list-item"><a class="post-list-link" href="/2025/01/06/%E5%85%83%E5%A7%8B%E7%84%A1%E9%87%8F%E5%BA%A6%E4%BA%BA%E4%B8%8A%E5%93%81%E5%A6%99%E7%B6%93/">元始無量度人上品妙經</a></li><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E8%80%81%E5%90%9B%E5%86%85%E8%A7%82%E7%BB%8F/">太上老君内观经</a></li><li class="post-list-item"><a class="post-list-link" href="/2025/01/06/%E6%B4%9E%E7%8E%84%E7%81%B5%E5%AE%9D%E5%AE%9A%E8%A7%82%E7%BB%8F/">洞玄灵宝定观经</a></li><li class="post-list-item"><a class="post-list-link" href="/2025/01/05/%E6%96%87%E6%98%8C%E5%B8%9D%E5%90%9B%E9%98%B4%E9%AA%98%E6%96%87/">文昌帝君阴骘文</a></li><li class="post-list-item"><a class="post-list-link" href="/2025/01/05/%E9%BB%84%E5%B8%9D%E9%98%B4%E7%AC%A6%E7%BB%8F/">黄帝阴符经</a></li></ul></div><div class="widget"><div class="widget-title"><i class="fa fa-external-link"> 友情链接</i></div><ul></ul><a href="http://www.example1.com/" title="site-name1" target="_blank">site-name1</a><ul></ul><a href="http://www.example2.com/" title="site-name2" target="_blank">site-name2</a><ul></ul><a href="http://www.example3.com/" title="site-name3" target="_blank">site-name3</a></div></div></div><div class="pure-u-1 pure-u-md-3-4"><div id="footer">Copyright © 2025 <a href="/." rel="nofollow">紫府修行阁.</a> Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a></div></div></div><a class="show" id="rocket" href="#top"></a><script type="text/javascript" src="/js/totop.js?v=1.0.0" async></script><script type="text/javascript" src="https://unpkg.com/@fancyapps/fancybox/dist/jquery.fancybox.min.js" async></script><script type="text/javascript" src="/js/fancybox.js?v=1.0.0" async></script><link rel="stylesheet" type="text/css" href="https://unpkg.com/@fancyapps/fancybox/dist/jquery.fancybox.min.css"><script type="text/javascript" src="/js/copycode.js?v=1.0.0" successtext="复制成功！"></script><link rel="stylesheet" type="text/css" href="/css/copycode.css?v=1.0.0"><script type="text/javascript" src="/js/codeblock-resizer.js?v=1.0.0"></script><script type="text/javascript" src="/js/smartresize.js?v=1.0.0"></script></div></body></html>