<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content=""><title>洞玄灵宝定观经 | 紫府修行阁</title><link rel="stylesheet" type="text/css" href="/css/style.css?v=1.0.0"><link rel="stylesheet" type="text/css" href="https://unpkg.com/normalize.css"><link rel="stylesheet" type="text/css" href="https://unpkg.com/purecss/build/pure-min.css"><link rel="stylesheet" type="text/css" href="https://unpkg.com/purecss/build/grids-responsive-min.css"><link rel="stylesheet" href="https://unpkg.com/font-awesome@4.7.0/css/font-awesome.min.css"><script type="text/javascript" src="https://unpkg.com/jquery/dist/jquery.min.js"></script><link rel="icon" mask="" sizes="any" href="/favicon.ico"><link rel="Shortcut Icon" type="image/x-icon" href="/favicon.ico"><link rel="apple-touch-icon" href="/apple-touch-icon.png"><link rel="apple-touch-icon-precomposed" href="/apple-touch-icon.png"><script type="text/javascript" src="https://unpkg.com/clipboard/dist/clipboard.min.js"></script><script type="text/javascript" src="https://unpkg.com/toastr/build/toastr.min.js"></script><link rel="stylesheet" href="https://unpkg.com/toastr/build/toastr.min.css"><meta name="generator" content="Hexo 7.3.0"></head><body><div class="body_container"><div id="header"><div class="site-name"><h1 class="hidden">洞玄灵宝定观经</h1><a id="logo" href="/.">紫府修行阁</a><p class="description">南宫紫府 无无上道</p></div><div id="nav-menu"><a class="current" href="/."><i class="fa fa-home"> 首页</i></a><a href="/categories/"><i class="fa fa-th-list"> 分类</i></a><a href="/archives/"><i class="fa fa-archive"> 归档</i></a><a href="/about/"><i class="fa fa-user"> 关于</i></a><a href="/"><i class="fa fa-rss"> 订阅</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">洞玄灵宝定观经</h1><div class="post-meta">2025-01-06</div><div class="post-content"><p>天尊告左玄真人曰：夫欲修道，先能舍事。外事都绝，无与忤心。然后安坐，内观心起。若觉一念起，须除灭务令安静。其次，虽非的有贪着，浮游乱想，亦尽灭除。昼夜勤行，须臾不替。唯灭动心，不灭照心。但凝空心，不凝住心。不依一法，而心常住。然则凡心，躁兢其次，初学息心甚难，或息不得，暂停还失。去留交战，百体流行。久久精思，方乃调熟。勿以暂收不得，遂废千生之业。少得静已，则于行立坐卧之时，涉事之处，喧闹之所，皆作意安。有事无事，常若无心。处静处喧，其志惟一。若束心太急，又则成病。气发狂颠，是其候也。心若不动，又须放任。宽急得所，自恒调适。制而不着，放而不动。处喧无恶，涉事无恼者，此是真定。不以涉事无恼，故求多事；不以处喧无恶，强来就喧。以无事为真宅，有事为应迹。若水镜之为鉴，则随物而现形。善巧方便，唯能入定。慧发迟速，则不由人。勿令定中，急急求慧。急则伤性，伤则无慧。若定不求慧，而慧自生，此名真慧。慧而不用，实智若愚。益资定慧，双美无极。若定中念想，多感众邪。妖精百魅，随心应见。所见天尊，诸仙真人，是其祥也。唯念定心之上，豁然无覆；定心之下，旷然无基。旧业日消，新业不造。无所挂碍，迥脱尘笼。行而久之，自然得道。</p>
<p>夫得道之人，凡有七候。一者，心得易定，觉诸尘漏。二者，宿疾普销，身心轻爽。三者，填补夭损，还年复命。四者，延数万岁，名曰仙人。五者，炼形为气，名曰真人。六者，炼气成神，名曰神人。七者，炼神合道，名曰至人。其于鉴力，随候益明。得至道成，慧乃圆备。若乃久学定心，身无一候。促龄秽质，色谢方空。自云慧觉，又称成道者，求道之理，实所未然。说颂曰：智起生于境，火发生于缘。各是真种性，承流失道源。起心欲息知，心起知更烦。了知性本空，知则众妙门。</p>
</div><div class="tags"></div><div class="post-nav"><a class="pre" href="/2025/01/06/%E5%A4%AA%E4%B8%8A%E8%80%81%E5%90%9B%E5%86%85%E8%A7%82%E7%BB%8F/">太上老君内观经</a><a class="next" href="/2025/01/05/%E6%96%87%E6%98%8C%E5%B8%9D%E5%90%9B%E9%98%B4%E9%AA%98%E6%96%87/">文昌帝君阴骘文</a></div></div></div></div><div class="pure-u-1-4 hidden_mid_and_down"><div id="sidebar"><div class="widget"><form class="search-form" action="//www.google.com/search" method="get" accept-charset="utf-8" target="_blank"><input type="text" name="q" maxlength="20" placeholder="Search"/><input type="hidden" name="sitesearch" value="http://example.com"/></form></div><div class="widget"><div class="author-info"><a class="info-avatar" href="/about/" title="关于"><img class="nofancybox" src="/img/dao.jpg"/></a><p>渭河岸边的小小修行者.</p><a class="info-icon" href="https://twitter.com/username" title="Twitter" target="_blank" style="margin-inline:5px"> <i class="fa fa-twitter-square" style="margin-inline:5px"></i></a><a class="info-icon" href="mailto:176865034@qq.com" title="Email" target="_blank" style="margin-inline:5px"> <i class="fa fa-envelope-square" style="margin-inline:5px"></i></a><a class="info-icon" href="https://github.com/rose520rain" title="Github" target="_blank" style="margin-inline:5px"> <i class="fa fa-github-square" style="margin-inline:5px"></i></a><a class="info-icon" href="/" title="RSS" target="_blank" style="margin-inline:5px"> <i class="fa fa-rss-square" style="margin-inline:5px"></i></a></div></div><div class="widget"><div class="widget-title"><i class="fa fa-folder-o"> 分类</i></div><ul class="category-list"><li class="category-list-item"><a class="category-list-link" href="/categories/%E7%BB%8F%E5%85%B8%E5%85%A5%E9%97%A8/">经典入门</a></li></ul></div><div class="widget"><div class="widget-title"><i class="fa fa-star-o"> 标签</i></div><div class="tagcloud"></div></div><div class="widget"><div class="widget-title"><i class="fa fa-file-o"> 最近文章</i></div><ul class="post-list"><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E8%80%81%E5%90%9B%E8%AF%B4%E5%B8%B8%E6%B8%85%E9%9D%99%E7%BB%8F/">太上老君说常清静经</a></li><li class="post-list-item"><a class="post-list-link" href="/2025/01/06/%E5%9D%90%E5%BF%98%E8%AE%BA/">坐忘论</a></li><li class="post-list-item"><a class="post-list-link" href="/2025/01/06/%E4%B9%9D%E5%A4%A9%E5%BA%94%E5%85%83%E9%9B%B7%E5%A3%B0%E6%99%AE%E5%8C%96%E5%A4%A9%E5%B0%8A%E7%8E%89%E6%9E%A2%E5%AE%9D%E7%BB%8F/">九天应元雷声普化天尊玉枢宝经</a></li><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E4%B8%89%E5%AE%98%E5%AE%9D%E7%BB%8F/">太上三官宝经</a></li><li class="post-list-item"><a class="post-list-link" href="/2025/01/06/%E7%8E%89%E7%9A%87%E7%BB%8F/">玉皇经</a></li><li class="post-list-item"><a class="post-list-link" href="/2025/01/06/%E5%85%83%E5%A7%8B%E7%84%A1%E9%87%8F%E5%BA%A6%E4%BA%BA%E4%B8%8A%E5%93%81%E5%A6%99%E7%B6%93/">元始無量度人上品妙經</a></li><li class="post-list-item"><a class="post-list-link" href="/2025/01/06/%E5%A4%AA%E4%B8%8A%E8%80%81%E5%90%9B%E5%86%85%E8%A7%82%E7%BB%8F/">太上老君内观经</a></li><li class="post-list-item"><a class="post-list-link" href="/2025/01/06/%E6%B4%9E%E7%8E%84%E7%81%B5%E5%AE%9D%E5%AE%9A%E8%A7%82%E7%BB%8F/">洞玄灵宝定观经</a></li><li class="post-list-item"><a class="post-list-link" href="/2025/01/05/%E6%96%87%E6%98%8C%E5%B8%9D%E5%90%9B%E9%98%B4%E9%AA%98%E6%96%87/">文昌帝君阴骘文</a></li><li class="post-list-item"><a class="post-list-link" href="/2025/01/05/%E9%BB%84%E5%B8%9D%E9%98%B4%E7%AC%A6%E7%BB%8F/">黄帝阴符经</a></li></ul></div><div class="widget"><div class="widget-title"><i class="fa fa-external-link"> 友情链接</i></div><ul></ul><a href="http://www.example1.com/" title="site-name1" target="_blank">site-name1</a><ul></ul><a href="http://www.example2.com/" title="site-name2" target="_blank">site-name2</a><ul></ul><a href="http://www.example3.com/" title="site-name3" target="_blank">site-name3</a></div></div></div><div class="pure-u-1 pure-u-md-3-4"><div id="footer">Copyright © 2025 <a href="/." rel="nofollow">紫府修行阁.</a> Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a></div></div></div><a class="show" id="rocket" href="#top"></a><script type="text/javascript" src="/js/totop.js?v=1.0.0" async></script><script type="text/javascript" src="https://unpkg.com/@fancyapps/fancybox/dist/jquery.fancybox.min.js" async></script><script type="text/javascript" src="/js/fancybox.js?v=1.0.0" async></script><link rel="stylesheet" type="text/css" href="https://unpkg.com/@fancyapps/fancybox/dist/jquery.fancybox.min.css"><script type="text/javascript" src="/js/copycode.js?v=1.0.0" successtext="复制成功！"></script><link rel="stylesheet" type="text/css" href="/css/copycode.css?v=1.0.0"><script type="text/javascript" src="/js/codeblock-resizer.js?v=1.0.0"></script><script type="text/javascript" src="/js/smartresize.js?v=1.0.0"></script></div></body></html>